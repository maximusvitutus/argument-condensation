YHDESSÄ ETEENPÄIN
Johdanto

Hyvä lukija,
Vapaus on arvokkainta mitä meillä on. Meitä on muistutettu tästä erityisesti Venäjän aloitettua julman hyökkäyssodan Ukrainassa. Samalla meitä on muistutettu siitä, että mitään ei pidä pitää itsestäänselvyytenä. Demokratiaa, ihmisoikeuksia ja oikeusvaltioperiaatetta on vaalittava joka päivä. Loppujen lopuksi kyse on siitä, että sinä ja minä – me kaikki, jotka asumme hienossa maassamme – voimme tuntea olomme turvalliseksi ja voida hyvin tänään, huomenna ja tulevaisuudessa.

Maailma on muutoksessa. Suurvallat kilpailevat maailman herruudesta. Autoritaariset maat, joissa demokratia on kirosana, yrittävät päästä länsimaiden niskan päälle. Nämä maat yrittävät jakaa meitä ja heikentää EU:ta. Emme saa sallia sitä. Turvallisuuspolitiikan mannerlaatat ovat lopullisesti vaihtaneet asentoa. On tärkeää olla oikeassa seurassa.

Suomella on monia vahvuuksia. Maamme tunnetaan luotettavuudesta, vakaista instituutioista, tasa-arvosta ja hyvästä koulusta. Pystymme kuitenkin vielä parempaan. Kamppailemme myös kasvavan velkataakan
ja työvoimapulan kanssa. Suomen ruotsalaiselle kansanpuolueelle tiekartta eteenpäin on selvä: meidän on kehitettävä Suomen vahvuuksia ja luotava ratkaisuja heikkouksien korjaamiseksi.

Liberaalina ja porvarillisena puolueena RKP toimii kaikilla tasoilla vakaan ja modernin Suomen puolesta. Suomen, joka suojelee yksilön vapautta ja kaikkien ihmisten yhdenvertaista arvoa. Me emme hyväksy vihapuhetta emmekä rasismia. Me emme halua vastakkainasettelua ja polarisaatiota. Me haluamme rakentaa yhteiskuntaa osallisuuden ja vuoropuhelun kautta.

Suomessa pidetään eduskuntavaalit 2. huhtikuuta 2023. Vaalit ratkaisevat sen, minkä tien maamme valitsee tulevien neljän vuoden aikana. Koronapandemia on jättänyt meihin jälkensä, niin talouteen kuin ihmisten hyvinvointiinkin.

Lapset ja nuoret sekä ikäihmiset tarvitsevat siksi nyt erityishuomiota. Hoitoa on oltava tarjolla silloin kun sinä tarvitset sitä, ja meidän tulee voida hyvin töissä. Yrityksemme tarvitsevat kannustavan toimintaympäristön toimiakseen ja kasvaakseen. Työnteon tulee aina olla kannattavaa. Suomen kilpailukykyä on vahvistettava, jotta voimme houkutella lisää investointeja ja siten työpaikkoja. Ilmastokriisi on otettava vakavasti. Tarvitaan sekä kansallisia että globaaleja ratkaisuja.

Lapsillamme ja lapsenlapsillamme pitää olla mahdollisuus uida puhtaassa Itämeressä, ja meidän tulee myös jatkossa pystyä syömään puhdasta suomalaista ruokaa, jonka maanviljelijämme ovat meille tuottaneet. Samalla vihreä siirtymä on meille mahdollisuus. Siksi myös panostukset koulutukseen, tutkimukseen ja innovaatioihin ovat avainasemassa.

Olen kiitollinen, että saan asua tässä hyvässä maassa, jossa saamme itse olla mukana vaikuttamassa päätöksiin. Äänestäminen on vaikuttamista. Sinun äänelläsi on väliä. Kuluneella hallituskaudella RKP on selvästi osoittanut, että meitä tarvitaan Suomen hallituksessa. Olemme työskennelleet rakentavasti ja rakentaneet siltoja. Olemme saavuttaneet tuloksia. Suomi on nyt matkalla Natoon, tätä me olemme RKP:ssä aktiivisesti ajaneet. Yhteytemme Ruotsiin ja muihin Pohjoismaihin sekä kansainvälinen yhteistyö ylipäänsä ovat arvokkaita maallemme.

Ääni RKP:lle on ääni turvallisuuden ja vakauden puolesta näinä vaikeina aikoina. Se on ääni tasa-arvon, hoidon ja hoivan sekä talouskasvun puolesta. Se on ääni palveluille omalla äidinkielellä ja se on ääni kaksikielisen Suomen puolesta! Sinun ääntäsi tarvitaan!

Anna-Maja Henriksson
RKP:n puheenjohtaja
Turvallinen arki kuuluu kaikille

Olemme ylpeitä pohjoismaisesta hyvinvointiyhteiskunnasta, jollainen Suomi on ja jota Suomen ruotsalainen kansanpuolue on ollut mukana rakentamassa. Suomessa tulee voida elää turvallisesti, ilman pelkoa, väkivaltaa ja häirintää. Apua tulee aina olla saatavilla, kun sitä tarvitsee.

Myös Suomen sisäistä turvallisuutta on vahvistettava. Meille on tärkeää, että poliisin, pelastuslaitoksen ja hätäkeskusten resurssit turvataan. Olemme nähneet huolestuttavaa kehitystä Ruotsissa, missä rikollisliigat ovat saaneet yhä vahvemman jalansijan. Vastaava kehitys on estettävä Suomessa. Tällä hetkellä poliisilla ei ole riittävästi resursseja kaikkien rikosten tutkimiseen, eikä aika riitä ennaltaehkäi- sevään työhön. Siksi haluamme Suomeen tulevaisuudessa 8 200 poliisia. Tällä hetkellä maassamme toimii noin 7 500 poliisia eikä määrä ole riittävä.

Pelastuspalvelujen tasavertaisen saatavuuden varmistamiseksi koko maassa pelastusalan henkilöstöä tulee kouluttaa lisää. Sopimuspalokunnilla ja vapaaehtoisella meripelastustoiminnalla on pelastustoiminnassa tärkeä rooli, eritoten haja-asutusalueilla, ja niiden toimintaolosuhteet on turvattava.

Suomessa voimme luottaa tuomioistuimiin ja viranomaisiin ja siihen, että kaikkia kohdellaan tasavertaisesti lain edessä. Yhteiskunnan perusinstituutioiden resurssit on turvattava kaikissa tilanteissa.

Suomen huoltovarmuus on maailmanlaajuisesti erittäin hyvä. Pohjoismaista valmiusyhteistyötä tulee vahvistaa.

HALUAMME

    turvata poliisin ja oikeudenhoidon resurssit
    nostaa oikeusavun tulorajoja
    taata riittävät resurssit toimivalle pelastuslaitokselle ja hätäkeskustoiminnalle koko maassa
    että ruotsinkielinen pelastusalan koulutus tapahtuu Helsingissä ja että se järjestetään ainakin kolmen vuoden välein
    ehkäistä lähi- ja parisuhdeväkivaltaa
    lisätä turvakotien paikkamäärää sekä raiskauskriisikeskusten määrää
    puuttua tehokkaammin vihapuheeseen ja kohdennettuun häirintään
    tarjota poliisin ja oikeuslaitoksen henkilöstölle koulutusta pari- ja lähisuhdeväkivallasta sekä ihmiskaupparikoksista
    auttaa ja suojella ihmiskaupan uhreja ja turvata rikoksiin pakotettujen uhrien rankaisemattomuusperiaatteen
    varmistaa valtakunnallisen ihmiskaupparikosten tutkintaryhmän toimintaedellytykset
    ehkäistä poliisiin, terveydenhuolto- ja pelastushenkilökuntaan sekä muihin asiakastyössä toimiviin kohdistuvaa väkivaltaa
    vähentää nettirikollisuutta, erityisesti lapsiin ja nuoriin verkossa kohdistuvan seksuaalisen väkivallan torjumiseksi
    turvata tasa-arvo-, yhdenvertaisuus-, vanhusasia- ja lapsiasiavaltuutettujen resurssit.

Teemme vastuullista talouspolitiikkaa

Viime vuodet ovat olleet monella tapaa vaikeita, ja julkista taloutta on haastettu niin kansallisesti kuin globaalistikin. Siitä huolimatta Suomi on pärjännyt hyvin. RKP on tehnyt johdonmukaisesti työtä vastuullisen talouspolitiikan puolesta.

Julkisessa taloudessa on suuria haasteita. Rakenteelliseen alijäämään on puututtava ja velkaantuminen on saatava loppumaan. Onnistuaksemme talouden tasapainottamisessa tarvitsemme yli hallituskausien ulottuvia panostuksia monella eri tasoilla. RKP haluaa kilpailukykyisen Suomen, joka houkuttelee yrityksiä investoimaan ja luomaan työpaikkoja. Suomeen investoimisen on oltava houkuttelevaa.

Digitalisaatio ja vihreä siirtymä tarjoavat Suomelle suuria mahdollisuuksia. Tutkimus-, kehitys- ja innovaatiotoimintaa sekä yliopistojen ja startup-yritysten välistä yhteistyötä on edistettävä.
Yrittäjyys luo hyvinvointia

Yrittäjyyttä ja omistajuutta vahvistavat ja työllisyyttä lisäävät toimenpiteet luovat tarvitsemaamme kasvua. Yritykset tarvitsevat ennustettavuutta uskaltaakseen tehdä investointeja.

Suomen työllisyysaste on nostettava vähintään 80 prosenttiin. Jotta tämä onnistuisi, meidän on varmistettava yrityksille suotuisa toimintaympäristö. Yrittäjiä ei saa hukuttaa byrokratiaan. Yhteiskunnan tehtävänä on mahdollistaa yritystoiminta, ei estää sitä. Yrittäjien sosiaaliturvaa on vahvistettava. Meidän on turvattava toimintaympäristö, josta kaikenkokoiset yritykset löytävät työvoimaa ja rahoitusta.

Startup-yrityksissä syntyy monia innovaatioita ja uusia taloudellisia toimintamalleja, mikä on tervetullutta.

HALUAMME

    nostaa työllisyysasteen ensi hallituskaudella vähintään 80 prosenttiin
    harjoittaa vastuullista, kestävää ja pitkäjänteistä talouspolitiikkaa ja hillitä valtion velkaantumista
    edistää elinkeinoelämän, korkeakoulujen ja kasvuyritysten välistä yhteistyötä
    luoda toimivalle alustataloudelle selkeät säännöt ja ehdot
    ottaa käyttöön yhdistelmävakuutuksen yrittäjien sosiaaliturvan vahvistamiseksi
    laajentaa yksinyrittäjien rekrytointitukikokeilua
    alentaa kynnystä ensimmäisen työntekijän palkkaamiseen
    edistää yritysten kansainvälistymistä
    edistää pääomasijoituksia yrityksiin.

Verotuksen tulee kannustaa työhön ja investointeihin

RKP haluaa, että työnteko on aina kannattavaa. Työstä tulee aina jäädä enemmän käteen. Työn verotusta on alennettava, eikä verotuksen progressiota saa kiristää enempää.

Suomen on oltava verotuksellisesti kilpailukykyinen maa. Investointien ja yritysten houkuttelemiseksi Suomeen on pyrittävä siihen, että yritysten verotusta ei nosteta. Veropolitiikkamme tulee olla pitkäjänteistä ja ennakoitavaa. Meidän on tehtävä myös muita investointeja edistäviä toimenpiteitä, kuten verotusteknisiä ratkaisuja, joiden myötä uudelleensijoitettujien voittojen verotusta voidaan keventää.

Hallitus on RKP:n aloitteesta kuluneella hallituskaudella laajentanut kotitalousvähennystä ja korottanut sen enimmäismäärää. Yhä useamman on voitava saada apua kotiin ja voitava siirtyä öljylämmityksestä kestävämpiin vaihtoehtoihin. Haluamme jatkaa kotitalousvähennyksen kehittämistä, koska se luo lisää työpaikkoja.

HALUAMME

    laskea työn ja eläkkeiden verotusta
    edistää yrittäjyyttä pitämällä yhteisöveron kilpailukykyisellä tasolla
    verottaa yhtiön toimintaan takaisin sijoitettavan voiton alemman yhteisöverokannan mukaan
    että listaamattomien yhtiöiden osinkojen verotus edelleen huomioi yrittäjän riskinoton
    korvata perintö- ja lahjaveron tulevaisuudessa verolla, joka maksetaan vasta, kun perintöä realisoidaan
    poistaa perintö- ja lahjaveron kokonaan yritysten ja maatilojen sukupolvenvaihdosten yhteydessä
    vapauttaa maatalouden tuotantorakennukset kiinteistöverosta
    että kiinteistövero ei kohdistu kohtuuttomasti esimerkiksi omakotiasujiin ja kiinteistönomistajiin saaristoalueilla
    että yksityishenkilöiden ja yritysten lahjoitukset yleishyödyllisille ja voittoa tavoittelemattomille yhdistyksille ja järjestöille sekä yliopistoille ovat vähennyskelpoisia verotuksessa
    että kotitalousvähennyksen väliaikainen korotus muutetaan pysyväksi ja että vähennyksen kehittämistä jatketaan
    että yritykset saavat tehdä verovähennyksiä tutkimus- ja kehitysinvestoinneista
    torjua harmaata taloutta ja aggressiivista verosuunnittelua.

Lisää ihmisiä työelämään

Työelämä on jatkuvassa muutoksessa, ja sen myötä myös työlainsäädännön tulee kehittyä. Jotta se olisi mahdollista, tarvitaan työmarkkinajärjestöiltä ja poliittisilta päättäjiltä uudenlaista ajattelua. Työn vastaanottamisen tulee aina olla kannattavaa. Työnteko myös eläkkeelle jäämisen jälkeen tulee olla kannustavaa.

Haluamme sallia paikallisen sopimisen kaiken tyyppisissä yrityksissä, myös niissä, joiden työntekijät eivät ole järjestäytyneet ammattiliittoon. Samalla haluamme antaa työntekijöille mahdollisuuden osallistua yrityksen toimintaan hallituksessa tai muussa johtoelimessä toimivan henkilöstöedustajan kautta.

Suomi on kriisissä, sillä työntekijöitä ei ole tarpeeksi. Sekä työntekijöiden eläköityminen että tarpeelliset lisärekrytoinnit tarkoittavat, että tarvitsemme ulkomaista työvoimaa. Siksi tarvitsemme toimenpiteitä työperäisen maahanmuuton lisäämiseksi ja sujuvoittamiseksi. Mikäli väestömäärä ei lisäänny merkittävästi, meillä on suuria haasteita ylläpitää julkisia palveluita ja toimivaa elinkeinoelämää.

On tärkeää, että kaikki nuoret pääsevät helposti työmarkkinoille. Se edellyttää tiivistä yhteistyötä koulutuksen järjestäjien ja työnantajien välillä sekä tietoisia panostuksia työelämään siirtymisen helpottamiseksi.

Hallitus on laatinut RKP:n aloitteesta kansallisen työhyvinvoinnin kehittämisohjelman. Ohjelmaa on jatkettava kunnianhimoisesti myös ensi hallituskaudella. Tavoitteena tulee olla uupumuksesta ja työpahoinvoinnista johtuvien sairauspoissaolojen puolittaminen tulevien viiden vuoden aikana. Hyvinvointia tukevat työympäristöt ovat tärkeitä, jotta voimme vähentää työkyvyttömyyseläkkeitä.

Tarvitsemme parempia ja tehokkaampia työvoimapalveluita. Työvoimapalveluiden tulee vastata erityyppisiin tuen tarpeisiin. Pitkään työmarkkinoiden ulkopuolella olleiden tukea on laajennettava. Avointen työpaikkojen ja työnhakijoiden kohtaanto-ongelmaan on puututtava.

RKP on tehnyt pitkään töitä perhevapaauudistuksen toteuttamiseksi. Se mahdollistaa sen, että molemmat vanhemmat voivat jakaa perhevapaat. Jotta isien osuus perhevapaasta todella kasvaisi, työelämässä tarvitaan myös asennemuutosta. Tavoitteenamme on pidentää ansiosidonnaista vanhempainvapaata, kunnes lapsi täyttää vuoden ja 6 kuukautta.

HALUAMME

    porrastaa ansiosidonnaista päivärahaa ja lisätä sen kannustavuutta korottamalla tukea työttömyysjakson alussa. Haluamme, että kaikki kuuluvat ansiosidonnaisen päivärahan piiriin. Työn vastaanottamisen tulee aina olla kannattavaa.
    joustavuutta työmarkkinoille paikallisella sopimisella
    poistaa ulkomaisen työvoiman tarveharkinnan
    ottaa käyttöön takuuajan työntekijöiden työ- tai oleskelulupien käsittelyyn. Työluvan käsittelyaika saa olla enintään 30 päivää.
    että pitkäaikaistyöttömillä on todellinen mahdollisuus palata työelämään
    että onnistuneet pilottihankkeet, joissa on annettu monialaista yksilöllistä tukea, laajennetaan ryhmiin, jotka ovat olleet pitkään poissa työelämästä
    parantaa edelleen osatyökykyisten mahdollisuuksia pysyä työelämässä ja palata takaisin työelämään
    kannustaa työnantajia tarjoamaan täydennyskoulutusta ja kannustaa elinikäiseen oppimiseen
    jatkaa kansallista työhvinvoinnin kehittämisohjelmaa ensi hallituskaudella
    pyrkiä uudistuksiin, jotka puolittavat sairauspoissaolot ja vähentävät sairauseläkkeitä
    edistää työmarkkinoiden tasa-arvoa ja tasoittaa sukupuolten välistä palkkaeroa
    pidentää ansiosidonnaista vanhempainvapaata, kunnes lapsi täyttää vuoden ja 6 kuukautta.

Meillä pitää olla maailman paras koulu

Laadukas oppimispolku on yksi yhteiskuntamme kulmakivistä. Meillä tulee olla riittävästi pätevää henkilökuntaa kouluissa, varhaiskasvatuksessa ja iltapäivätoiminnassa. Haluamme, että kaikki lapset saavat tarvitsemaansa tukea.

Varhaiskasvatuksen tulee taata kaikille lapsille yhtäläiset edellytykset ja haluamme, että mahdollisimman moni lapsi saa osallistua siihen jo varhaisessa vaiheessa. Henkilöstön saatavuus on haaste monissa osissa maata. Se on ratkaistava lisäämällä alan houkuttelevuutta ja saamalla useampia ihmisiä hakeutumaan alan koulutukseen. Byrokratiaa tulee yksinkertaistaa, jotta henkilökunnalla on enemmän aikaa lapsille.

On huolestuttavaa, että yhä useammat peruskoulun suorittaneet oppilaat eivät hallitse lukemisen, kirjoittamisen ja laskemisen perustaitoja. Haluamme katkaista trendin, jossa erityisesti pojat syrjäytyvät. On syytä varmistaa, että resurssit vastaavat näitä haasteita.

Kaikilla oppilailla, opettajilla ja muulla henkilökunnalla tulee olla oikeus turvalliseen koulupäivään, jossa ketään ei kiusata. Kaikkien tulee voida tuntea yhteenkuuluvuutta ja tuntea olevansa osa yhteisöä. Tarvitsemme kouluun lisää aikuisia.

Tutkimukset osoittavat, että monet tytöt voivat huonosti. Eritoten ruotsinkielisistä koulupsykologeista ja -kuraattoreista on pulaa, ja heitä tulee kouluttaa lisää.

Ammatilliselle koulutukselle tulee antaa työrauha viimeaikaisten uudistusten jälkeen. Myös ammatillisessa koulutuksessa tarvitaan lähiopetusta.

Lukiokoulutuksessa tulee painottaa enemmän yleissivistävää opetusta ja ylioppilastutkintoa tulee uudistaa niin, että se mittaa paremmin yleissivistystä.

Haluamme lakkauttaa korkeakoulujen opiskelijavalinnan ensikertalaiskiintiöt. Korkeakoulujen valintaperusteiden ei tulisi ohjata lukion opintovalintoja yhtä suuressa määrin kuin nyt.

Marinin hallitus nosti opiskelijoiden tulorajoja 50 prosentilla. Haluamme nostaa rajaa entisestään. Haluamme ennaltaehkäistä opiskelijoiden mielenterveysongelmia parantamalla heidän taloudellista tilannettaan.

HALUAMME

    turvata oikeuden toimivaan oppimispolkuun turvaamalla opettajien ja muun osaavaan henkilöstön riittävän määrän kouluissa ja varhaiskasvatuksessa
    muuttaa varhaiskasvatuksen pitkällä tähtäimellä maksuttomaksi
    ottaa käyttöön kaksivuotisen esikoulun
    varmistaa laadukkaan ruotsinkielisen opetusmateriaalin saatavuuden
    että koulutetaan enemmän ruotsinkielisiä koulupsykologeja ja -kuraattoreita
    että oppilas- ja opiskelijahuolto on saatavilla kouluissa ja että niillä on riittävät resurssit
    kehittää lasten ja nuorten arkea tukevaa kouluvalmentajatoimintaa
    torjua syrjäytymistä esimerkiksi vahvistamalla koulun, nuorisotyöpajojen ja etsivän nuorisotyön välistä yhteistyötä
    panostaa ja kehittää opinto-ohjausta kaikilla koulutusasteilla
    sisällyttää opetussuunnitelmaan saamelaiskulttuurin tuntemusta
    tarjota enemmän kielikylpyjä ja -suihkuja
    kehittää sekä ruotsin- että suomenkielistä opetusta niin, että se on peruskoulua ja toista astetta käyville oppilaille houkuttelevampaa
    toisen kotimaisen kielen olevan pakollinen aine ylioppilastutkinnossa
    uudistaa ylioppilastutkintoa niin, että se mittaa yleissivistystä paremmin
    tehdä oppisopimuksista todellisen vaihtoehdon toisen asteen ammatillisessa koulutuksessa
    vahvistaa toisen asteen ammatillista koulutusta ja taata lähiopetuksen
    lakkauttaa korkeakoulujen opiskelijavalinnan ensikertalaiskiintiöt
    selvittää mahdollisuutta ottaa lukiodiplomi ja taiteen perusopetuksen tutkinto huomioon korkeakouluhaussa
    taata jatkossakin maksuttoman yliopistokoulutuksen
    että yliopistojen perusrahoitus on pitkäjänteistä ja ennakoitavaa
    että opintotukikuukausien määrää lisätään ja että tuen jakaminen kahteen osaan lopetetaan
    että opiskelijoiden toimeentulo turvataan korottamalla opintorahaa asteittain ja nostamalla opintotuen tulorajoja edelleen. Tukivapaiden kuukausien tulot eivät saa vaikuttaa opintotukikuukausien määrään.
    toimia sukupuolen mukaisen segregaation vähentämiseksi koulutuksessa
    kehittää seksuaalikasvatusta, mukaan lukien suostumuksen käsittely.

Suomesta maailman lapsiystävällisin maa

Haluamme Suomen olevan maailman lapsiystävällisin maa. Suomessa tulee jatkossakin olla turvallista kasvaa. Suomen harjoittama politiikka on ollut monella tapaa onnistunutta. Lapsikuolleisuusaste on alhainen ja jokaisella on subjektiivinen oikeus päivähoitoon. Lasten hyvinvoinnin vahvistamiseksi haluamme myös, että kaikilla lapsilla on mahdollisuus ainakin yhteen harrastukseen.

Haluamme vahvistaa lapsiperheiden tukea panostamalla ennaltaehkäisevään työhön. Lapsivaikutusten arviointia on käytettävä päätöksenteon työkaluna, ja haluamme jatkaa lapsibudjetointia lasten oikeuksien edistämiseksi.

Lastensuojelun tilannetta on parannettava. Henkilöstön puute ja liian suuret työntekijäkohtaiset asiakasmäärät ovat johtaneet kestämättömään tilanteeseen monissa osissa maata.

HALUAMME

    lastenneuvolatoiminnan jatkuvan siihen saakka, että lapsi täyttää 10 vuotta
    varmistaa lastensuojelulle riittävät resurssit
    parempaa yhteistyötä eri viranomaisten välillä (koulu, varhaiskasvatus, sosiaalihuolto, poliisi jne.) lapsen edun turvaamiseksi
    ottaa kaikissa kunnissa käyttöön lasten ja nuorten ilmaisen harrastamisen Suomen mallin koulupäivän jälkeen
    että koulupihat ja -rakennukset ovat käytössä myös kouluaikojen ulkopuolella
    helpottaa yksinhuoltajien tilannetta poistamalla toimeentulotuen ja lapsilisän yksinhuoltajalisän välisen kytköksen
    selvittää olisiko mahdollista, että isovanhemmat tai joku muu työelämässä toimiva lähiomainen hoitaisi sairasta lasta palkallisesti samoin edellytyksin kuin lasten vanhemmat
    että lapsivaikutusten arviointia käytetään päätöksenteon työkaluna.

Huolehditaan nuorista

Viime vuodet ovat olleet poikkeuksellisen raskaita, varsinkin nuorille. Yhä useampi lapsi ja nuori voi entistä huonommin. Koronapandemia etäopetuksineen ja sosiaalisten yhteyksien vähentymisineen on jättänyt jälkensä, jotka meidän on korjattava.

Haluamme kehittää nuorisopaketin, joka sisältää monialaisia toimia ja ​​ratkaisuja vaikeassa asemassa olevien nuorten hyvinvoinnin ja mielenterveyden palauttamiseksi ennen kuin tilanne pahenee entisestään. Kokonaisuuteen tulee sisältyä muun muassa terapiatakuu, pitkäjänteisiä panostuksia koulutukseen sekä panostuksia, joilla varmistetaan, ettei yksikään nuori jää ilman työtä tai opiskelupaikkaa.

Avun hakemisesta tulee tehdä helppoa nuorille. Ketään ei saa pompotella luukulta luukulle. Siksi tarvitsemme mielenterveyspalveluihin lisää matalan kynnyksen vastaanottoja. Ensimmäinen yhteys on saatava välittömästi, esimerkiksi yksinkertaisten chat-palveluiden kautta. Mielenterveyspalveluissa on erityisen tärkeää, että palvelua tarjotaan omalla äidinkielellä.

Kaikkien nuorten tulee tuntea, että heillä on oma paikkansa yhteiskunnassa ja mielekästä sisältöä elämässä koulutuksen, työn ja vapaa-ajan harrastusten kautta. Haluamme vähentää nuorten koulustressiä.

Meidän tulee keskittyä ennaltaehkäisevään työhön syrjäytymisen ehkäisemiseksi. Etsivällä nuorisotyöllä on tärkeä rooli riskiryhmään kuuluvien nuorten tunnistamisessa.

HALUAMME

    luoda nuorisopaketin nuorten hyvinvoinnin ja mielenterveyden palauttamiseksi
    tuoda mielenterveyshuoltoon enemmän matalan kynnyksen vastaanottoja, myös chat-palveluiden muodossa
    huolehtia siitä, että jokainen saa mielenterveyspalveluita omalla äidinkielellään
    panostaa ennaltaehkäiseviin toimenpiteisiin, kuten etsivään nuorisotyöhön, syrjäytymisen ehkäisemiseksi
    ottaa nuoret mukaan päätöksentekoon ja osallistaa heitä kaikilla yhteiskunnan tasoilla
    tarjota nuorille tapaamispaikkoja.

Hoitoa ja hoivaa lähellä sinua
Haluamme turvata laadukkaan terveydenhuollon

Hoitoa ja hoivaa tulee olla tarjolla lähellä sinua, asuinpaikastasi riippumatta.

Tavoitteenamme on järjestelmä, jossa ikäihmisillä ja jatkuvan hoidon tarpeessa olevilla on käytössään omalääkäri ja -sairaanhoitaja, sillä mahdollisuus käydä saman tutun lääkärin luona luo turvallisuutta ja sen on todettu myös parantavan hoitotuloksia.

Terveydenhuollon henkilöstötilanne on ratkaistava. Työhyvinvoinnin ja alan houkuttelevuuden parantamiseksi tarvitsemme parempaa johtajuutta ja työnjakoa sekä joustavampia työehtoja. Tarvitsemme valtakunnallisen ohjelman, joka sisältää erilaisia toimenpiteitä terveydenhuollon henkilöstöpulan ratkaisemiseksi.

Kielibarometrin mukaan sosiaali- ja terveydenhuollossa on suuria puutteita ruotsinkielisissä palveluissa. Osassa kaksikielisiä kuntia ongelmia on ollut myös suomenkielisten palveluiden kanssa. Hoidon ja palveluiden turvaamiseksi molemmilla kielillä tarvitaan toimivia palvelupolkuja, joissa kielelliset tarpeet on huomioitu.

Haluamme, että mielenterveyden edistämisestä tehdään valtakunnallinen painopistealue. On tärkeää saada hoitoa nopeasti, matalalla kynnyksellä ja omalla äidinkielellä. Meidän on varmistettava, että henkilökuntaa on tarpeeksi niin, että mielenterveyspalveluita voidaan tarjota kyllin varhaisessa vaiheessa. Psykoterapeuteista, erityisesti ruotsinkielisistä, on akuutti pula. Siksi psykoterapiakoulutus tulee muuttaa maksuttomaksi.

Hyvinvoivat ihmiset selviävät vastoinkäymisistä paremmin, ja siksi ennaltaehkäisevä hoito on tärkeää niin henkisen kuin fyysisenkin terveyden kannalta. Nykypäivän passiivinen elämäntyyli johtaa erilaisiin terveysongelmiin. Siksi haluamme kannustaa ihmisiä liikkumaan. Haluamme myös aktiivisia toimia huumeiden väärinkäytön ehkäisemiseksi.

Naisten oikeus päättää omasta kehostaan ​​on itsestäänselvyys.

HALUAMME

    että ihmiset asuinpaikasta tai tuloista riippumatta pääsevät sairastuessaan nopeasti lääkäriin
    luoda ikäihmisille ja jatkuvan hoidon tarpeessa oleville järjestelmän, jossa heillä on käytössään omalääkäri ja -sairaanhoitaja
    turvata hyvinvointialueiden toimintaedellytykset ja riittävän rahoituksen
    että perusterveydenhuollon seitsemän päivän hoitotakuu ja erikoissairaanhoidon kuuden kuukauden hoitotakuu toimii käytännössä
    tehdä mielenterveyden edistämisestä valtakunnallisen painopistealueen
    varmistaa, että avun hakemisen kynnys on matala
    että mielenterveys- ja päihdehuollon palvelujen saatavuus ja laajuus turvataan
    lisätä sosiaali- ja terveysalan houkuttelevuutta ja opiskelupaikkojen määrää
    että mielenterveyden palvelut ovat saatavilla potilaan omalla kielellä ja että psykoterapeutteja koulutetaan riittävästi myös ruotsiksi. Psykoterapiakoulutus tulee muuttaa maksuttomaksi.
    että uupumusoireyhtymä otetaan mukaan tautiluokitukseen, mikä oikeuttaa palkalliseen sairauslomaan
    turvata pienten sairaaloiden oikeuden suorittaa normaaleja päiväkirurgisia operaatioita ja ylläpitää yleistä ympärivuorokautista päivystystä
    turvata vammaisille ja erityistarpeita omaaville henkilöille hoidon, huolenpidon ja tuen niin, että he voivat osallistua yhteiskunnan toimintaan tasaveroisesti
    että alle 25-vuotiailla on oikeus maksuttomaan ehkäisyyn
    selvittää, onko oikeus aborttiin ennen kahdennentoista raskausviikon loppua turvattava perustuslaissa
    laajentaa maksutonta rintasyöpäseulontaa koskemaan kaikkia 40–74-vuotiaita
    turvata paperittomien oikeuden terveydenhuoltoon, sosiaalihuoltoon, varhaiskasvatukseen ja koulutukseen
    edistää aktiivisia toimia huumeiden väärinkäytön ehkäisemiseksi ja torjumiseksi
    että päihdehuolto yhdistetään aiempaa paremmin psykiatriseen hoitoon
    tehdä pilottikokeilun valvotuista huumausaineiden käyttötiloista

Turvallista ikääntymistä

Kaikilla tulee olla mahdollisuus turvalliseen ja aktiiviseen elämään myös vanhuusiän koittaessa.

Vanhetessa meidän tulee saada tarvitsemaamme apua ja hoivaa. Kotihoidon ja kotisairaanhoidon tulee toimia, ja kun kotona asuminen ei enää ole mahdollista, tarjolla tulee olla erilaista ​​tuettua asumista kohtuulliseen hintaan. On myös tärkeää, että kuljetuspalvelut ovat luotettavia ja toimivia. Ennaltaehkäisevät panostukset vanhustenhoitoon ovat tärkeitä.

Haluamme laatia toimintaohjelman, jolla parannetaan omaishoitajien asemaa ja turvataan heille yhtäläinen oikeus korvaukseen ja lepoon.

Työn tekeminen tulee olla kannattavaa myös eläköitymisen jälkeen kaikille, jotka haluavat jatkaa työelämässä. Samalla on tärkeää, että takuueläke turvataan kohtuulliselle tasolle.

Sukupolvien välinen työ voi johtaa suuriin hyvinvointietuihin esimerkiksi nuorisotyössä ja kouluissa.

HALUAMME

    ottaa käyttöön lakisääteisen seniorineuvonnan, johon saa kutsun 70 vuotta täytettyään
    että työelämään osallistuminen on kannustavaa myös eläkkeelle jäämisen jälkeen ja että eläkettä voi kerryttää myös yleisen eläkeiän saavuttamisen jälkeen
    että yli 60-vuotiaille tarkoitettua korotetun työtulovähennyksen mallia jatketaan
    että takuueläke takaa kohtuullisen toimeentulon
    että helppokäyttöisiä ja saavutettavia digitaalisia palveluita sekä niiden käyttöneuvontaa on saatavilla sekä suomeksi että ruotsiksi
    että kotihoito ja kotisairaanhoito toimivat
    että erilaisissa tuetun asumisen asumismuodoissa on riittävästi paikkoja kohtuulliseen hintaan
    että kaikilla omaishoitajilla on yhtäläinen oikeus korvaukseen ja lepoon. Haluamme siirtää omaishoitajien korvaukset Kelalle. Peräänkuulutamme toimintaohjelmaa omaishoitajien tilanteen parantamiseksi.
    edistää vapaaehtoistyön mahdollisuuksia vanhustenhoidossa.

Meidän Suomessa kaikilla tulee olla hyvä olla

Taustasta, etnisyydestä, sosioekonomisesta asemasta, iästä tai seksuaalisesta suuntautumisesta riippumatta kaikilla on oikeus tuntea olonsa turvalliseksi ja hyväksi Suomessa.

Haluamme konkreettisia toimenpiteitä yhteiskuntamme heikoimmassa asemassa olevien suojelemiseksi. Voi olla vaikeaa hakea apua nykypäivän moninaisessa sosiaalietuuksien viidakossa. Perheille tai yksilöille, joilla on monia erilaisia haasteita, sosiaaliturvaan liittyvä byrokratia voi olla lisäeste. Nykyinen malli voi johtaa kannustinloukkuihin. Työtä sosiaaliturvan kokonaisuudistuksen parissa on jatkettava, jotta taataan kannustava järjestelmä ja kohtuulliset tulot kaikille. Myös lyhytaikaisen työn vastaanottamisen tulee olla kannattavaa.

Tarvitsemme yhteisen maksukaton lääke-, terveydenhuolto- ja matkakuluille sekä toimivan velkaneuvontapalvelun.

RKP:n ansiosta muun muassa maksuhäiriömerkintöjen säilytysaikaa on lyhennetty tällä hallituskaudella, mikä helpottaa velkaantuneiden elämää.

Jokaisella tulee olla oikeus olla sellainen kuin on. Jatkamme työtä osallistavan yhteiskunnan sekä sukupuoli- ja seksuaalivähemmistöjen oikeuksien puolesta.

HALUAMME

    toteuttaa sosiaaliturvan kokonaisuudistuksen, joka varmistaa kohtuullisen toimeentulon ja kannustaa työntekoon
    varmistaa velkaneuvonnalle riittävät resurssit
    yhteisen maksukaton lääke-, terveydenhuolto- ja matkakuluille. Haluamme selvittää mahdollisuutta maksukaton jaksottamiseen, jotta kustannukset jakautuvat vuoden aikana tasaisemmin.
    että kuukautis- ja inkontinenssisuojat sekä vaipat sisällytetään alhaisimman arvonlisäverokannan tuotteisiin
    toimivan Kela-taksin
    uudistaa translakia niin, että se kunnioittaa myös lasten ja nuorten ihmisoikeuksia
    että Suomi säätää lainsäädännössä kolmannesta juridisesta sukupuolesta.

Suomi harjoittaa aktiivista ulko- ja turvallisuuspolitiikkaa

Turvallisuuspoliittinen tilanne on nyt kireämpi kuin kertaakaan toisen maailmansodan jälkeen. Siihen liittyvät riskit on otettava vakavasti. Emme kuitenkaan saa kääntyä sisäänpäin. Epävarmassa kansainvälisessä tilanteessa on tärkeää, että Suomi on aktiivinen toimija globaalisti. Turvallisuuttamme vahvistaa kansainvälisten sopimusten, rakenteiden ja ihmisoikeuksia turvaavien mekanismien kunnioittaminen.

Suomen ja Ruotsin Nato-jäsenyys vahvistaa Itämeren ja Pohjois-Euroopan turvallisuutta. Suomen tulee olla rakentava Naton jäsen. Vastuu Suomen puolustuksesta on meillä itsellämme, ja on tärkeää, että säilytämme ja kehitämme yleistä asevelvollisuutta, maanpuolustuksemme kulmakiveä.

Suomen ulkopolitiikan tulee perustua ihmisoikeuksien ja sukupuolten tasa-arvon strategiseen edistämiseen.

Meillä tulee olla kyky käsitellä laajamittaista maahanmuuttoa myös tulevaisuudessa.

Meidän on oltava valmiina reagoimaan ja torjumaan erilaisia ​​hybridivaikuttamisen keinoja.

HALUAMME

    että Suomi on aktiivinen ja rakentava toimija Natossa
    että puolustusmenot ovat jatkossakin vähintään kaksi prosenttia BKT:sta
    säilyttää ja kehittää yleistä asevelvollisuutta
    että kutsunnat ovat koko ikäluokalle yhteiset sukupuolesta riippumatta
    että puolustusvoimain varusteet ovat moderneja ja tarkoituksenmukaisia
    turvata Uudenmaan prikaatin toiminnan ja kehittää sitä
    että Suomi on jatkossakin vastuullinen rauhanrakentaja ja osallistuu aktiivisesti kriisinhallintaoperaatioihin
    että Suomi sitoutuu järjestelmällisesti edistämään tasa-arvoa ja tyttöjen ja naisten oikeuksia maailmassa.

Yhteinen Pohjolamme

Mahdollisuudet pohjoismaisen yhteistyön kehittämiseen ovat tällä hetkellä paremmat kuin aikoihin. Nato-jäsenyys johtaa automaattisesti lisääntyneeseen puolustusalan yhteistyöhön, ja nyt pohjoismaista yhteistyötä on mahdollisuus tiivistää myös muilla sektoreilla.

Vahva ja yhdessä toimiva Pohjola luo vakautta sekä vahvistaa oikeusvaltioperiaatetta ja demokratiaa Euroopassa ja maailmassa. Suomen tulee yhdessä muiden Pohjoismaiden kanssa määrätietoisesti torjua niitä voimia, jotka haluavat heikentää sukupuolten tasa-arvoa ja ihmisoikeuksia.

Pohjoismaiden välillä muuttamisen tulisi olla helppoa. Rajaesteiden purkamistyötä on jatkettava.

Muissa Pohjoismaissa tulee lisätä tietoisuutta siitä, että Suomessa on useita täysin ruotsinkielisiä koulutusohjelmia. Suomen tulee houkutella opiskelijoita ja työvoimaa Ruotsista ja muista Pohjoismaista.

HALUAMME

    että Pohjolasta tulee maailman integroitunein alue
    että Pohjoismaat tiivistävät yhteistyötä eurooppalaisella, transatlanttisella ja globaalilla tasolla
    että työ yhteispohjoismaisen sähköisen tunnistautumisen (e-ID) edistämiseksi jatkuu
    tuoda maamme ruotsinkieliset koulutusmahdollisuudet tunnetuiksi eri Pohjoismaiden opiskelijoille
    lisätä opiskelijavaihtoa Pohjoismaiden välillä
    edistää ammatti- ja korkeakoulututkintojen vastavuoroista tunnustamista Pohjoismaissa
    että Pohjoismaat yhdessä edistävät pohjoismaista hyvinvointimallia ja sukupuolten tasa-arvoa kansainvälisissä yhteyksissä.

EU on Suomelle tärkeä

Maailmanjärjestys on muutoksessa. Venäjä ja Kiina tavoittelevat uusia etupiirejä. Suomelle ja muille demokraattisille maille on tärkeää kerätä voimansa ja toimia yhdessä.

Me RKP:ssä tiedämme, että Suomen ääni kuuluu parhaiten EU:n kautta. Suomen tulee olla aktiivinen ja rakentava toimija EU:ssa. Suomen tulee toimia eturintamassa työssä nykyaikaisemman, tasa-arvoisemman, kestävämmän ja kilpailukykyisemmän EU:n puolesta, joka puolustaa yhteisiä ihmisoikeuksien, oikeusvaltion ja demokratian arvoja.

EU:n yhtenäinen linja suhteessa Venäjään sen aloitettua julman hyökkäyssodan ​​Ukrainaa vastaan ​osoittaa, kuinka tärkeää on toimia yhdessä ja nopeasti. Yhteinen eurooppalainen ääni vahvistaa myös Suomen asemaa maailmassa.

EU:n yhteisen arvopohjan ja oikeusvaltioperiaatteen on ohjattava kaikkien jäsenmaiden toimintaa. On tärkeää, että EU seuraa aktiivisesti jäsenmaiden kansallisia poliittisia linjauksia ja että on olemassa mekanismeja, joilla voidaan ehkäistä rikkomuksia, EU-varojen väärinkäyttöä ja korruptiota.

Toimivat EU:n sisämarkkinat ovat Suomen kaltaiselle pienelle vientiriippuvaiselle maalle erittäin tärkeät. Jäsenyytemme tarkoittaa, että elinkeinoelämällä ja kotimaisilla yrityksillä on käytössään yksi maailman suurimmista kotimarkkinoista.

EU:n on myös kyettävä uudistumaan ja tarpeetonta EU-byrokratiaa on vähennettävä. Läheisyysperiaate eli se, että päätökset tehdään mahdollisimman lähellä asukkaita, on tärkeä periaate. Meidän on jatkossakin uutta lainsäädäntöä laadittaessa otettava huomioon jäsenvaltioiden erityispiirteet.

HALUAMME

    että Suomi vaikuttaa ennakoivasti ja rakentavasti EU:n politiikkaan ja kehitykseen
    nähdä aktiivisempaa yhteistyötä pohjoismaisten EU:n jäsenmaiden välillä
    että päätöksentekoprosessit EU:ssa ovat demokraattisia, selkeitä ja läpinäkyviä
    että oikeusvaltioperiaatteen toteutumista EU:n jäsenmaissa seurataan ja toimenpiteisiin ryhdytään, jos rikkomuksia havaitaan
    että EU jatkaa yhteisen ulkopoliittisen linjansa kehittämistä ja on vahva ääni ihmisoikeuksien ja globaalin vastuun puolesta
    että maataloustukien riittävä taso turvataan
    että Suomi edistää EU:ssa Itämeren ja arktisen alueen tilaa parantavia toimia.

Kannamme kansainvälisen vastuumme

Kehityspolitiikassamme meidän tulee tukea oikeusvaltioperiaatetta, demokraattista kehitystä sekä hyvän ja avoimen hallinnon kehittämistä. Toimiva demokratia, ihmisoikeudet ja elinvoimainen kansalaisyhteiskunta ovat kestävän yhteiskunnallisen kehityksen edellytyksiä. Suomen tulee kehityspolitiikassaan korostaa tyttöjen ja naisten oikeuksia sekä oikeutta koulutukseen myös jatkossa.

Suomi on avoin ja kunnioittaa kaikkia ihmisiä. Turvapaikkapolitiikan on oltava kansainvälisten velvoitteidemme mukaista. Haluamme, että humanitaarinen suojelu palautetaan oleskeluluvan perusteeksi, että turvapaikanhakijoilla on mahdollisuus saada toimivaa oikeusapua ja että perheenyhdistämisprosessit toimivat.
Haluamme vahvistaa työtämme ihmisoikeustaistelijoiden hyväksi kansainvälisesti. Turvapaikkahakemukset tulee käsitellä ilman turhaa viivytystä oikeussuojan takaavassa yksilöllisessä menettelyssä. Haavoittuvassa asemassa olevat henkilöt tulee tunnistaa turvapaikkaprosessin alussa.

Saamelaiset ovat Euroopan unionin ainoa alkuperäiskansa. Saamelaisten oikeus kieliinsä, kulttuuriinsa ja elinkeinoihinsa tulee turvata myös tulevaisuudessa. Suomen tulee ratifioida ILO:n alkuperäiskansoja koskeva yleissopimus nro 169.

Suomi tarvitsee lisää maahanmuuttoa, ja meidän tulee kotouttaa tänne tulevat entistä paremmin. Paras tapa kotoutua on työ tai koulutus, jossa pääsee kokemaan yhteisöllisyyttä ja oppii kieltä luonnollisella tavalla. Siksi haluamme, että kaikille maahanmuuttajille annetaan mahdollisuus työhön tai koulutukseen mahdollisimman pian Suomeen saapumisen jälkeen. Kotoutumisen tulee olla mahdollista sekä suomeksi että ruotsiksi. Vastustamme rasismia ja syrjintää.

HALUAMME

    että kehitysrahoituksen tavoitetaso on 0,7 prosenttia BKT:sta ja että 0,2 prosenttia BKT:sta osoitetaan kaikkein haavoittuvimmille maille
    että kehityspolitiikka perustuu ihmisoikeuksiin, lasten ja naisten oikeuteen saada koulutusta sekä demokratian vahvistamiseen
    että Suomi työskentelee naisten osallisuuden edistämiseksi kehitysyhteistyössä ja rauhan rakentamiseksi maailmassa
    että alkuperäiskansojen, mukaan lukien saamelaisten, oikeuksia koskeva ILO:n yleissopimus nro 169 ratifioidaan
    että saamelaiskäräjälaki uudistetaan
    että kiintiöpakolaisjärjestelmä on edelleen tärkeä osa Suomen kansainvälistä vastuuta
    että EU:hun saapuvat turvapaikanhakijat jakautuvat oikeudenmukaisemmin maiden kesken
    että humanitaarinen suojelu palautetaan oleskeluluvan perusteeksi
    helpottaa perheenyhdistämisprosesseja
    että turvapaikanhakijoille annetaan oikeus äitiyspakkaukseen
    että kolmansista maista tuleville ja Suomessa korkeakoulututkinnon suorittaville henkilöille myönnetään automaattisesti pysyvä oleskelulupa
    että yritykset sitoutuvat kunnioittamaan ihmisoikeuksia koko tuotantoketjussa.

Meillä on vain yksi maapallo
Ilmasto ja luonnon monimuotoisuus on pelastettava nyt

Haluamme Suomen olevan ilmastoneutraali vuoteen 2035 mennessä. Tavoitteen saavuttamiseksi on tärkeää jatkaa kunnianhimoista ilmastopolitiikkaa niin kansallisesti, EU-tasolla kuin kansainvälisestikin. Ilmaston lämpeneminen on rajoitettava enintään 1,5 asteeseen.

Suomen tulee olla ilmasto- ja ympäristöystävällisen teknologian kärkimaa. Se on loistava mahdollisuus yrityksillemme. Jotta yritykset uskaltavat panostaa kehitykseen ja innovaatioihin, pitkäjänteisyyttä ja ennustettavuutta tarvitaan myös energiapolitiikassa.

Kiertotalous ja jakamistalous ovat tulevaisuuden aloja, joissa Suomen tulee olla edelläkävijä.

Meidän tulee vahvistaa energiaomavaraisuuttamme kestävällä tavalla. Siksi meidän on edistettävä vihreää siirtymää, luovuttava fossiilisista polttoaineista ja lisättävä uusiutuvan energian tuotantoa. Myös liikenteen päästöjä on vähennettävä.

Itämeren rehevöityminen vaatii jatkuvia toimenpiteitä. Meidän tulee työskennellä määrätietoisesti kuormituksen vähentämiseksi erityisesti Saaristomerellä.

On tärkeää, että teemme määrätietoisesti työtä luonnon monimuotoisuuden säilyttämiseksi ja vahvistamiseksi koko maassa.

Politiikan tulee kannustaa kestävään elämäntapaan ja ympäristöystävällisiin valintoihin. Resursseja tulee käyttää viisaasti ja kierrättää niitä aina kun mahdollista. Kierrätystä on tehostettava ja teollisuuden sivuvirtoja hyödynnettävä paremmin.

HALUAMME

    kasvattaa uusiutuvan energian osuutta ja luopua fossiilisista polttoaineista viimeistään 2030-luvulla
    panostaa tutkimukseen, kehitykseen ja innovaatioihin, jotka lisäävät energia- ja resurssitehokkuuttamme sekä vähentävät energiantarvetta
    kehittää yrityksille ja yksityishenkilöille kannustimia ympäristöystävällisiin investointeihin, esimerkiksi tarjoamalla tukea energiaremontteihin
    että Suomi aktiivisesti edistää kunnianhimoisia tavoitteita EU-tasolla päästöjen vähentämisen jatkamiseksi ja uusiutuvan energiantuotannon lisäämiseksi
    vähentää liikenteen päästöjä toimivalla joukkoliikenteellä sekä panostamalla esimerkiksi lataus- ja tankkausinfrastruktuuriin
    edistää vähäpäästöisten ja kotimaisten polttoaineiden kehittämistä, tuotantoa ja käyttöönottoa
    että kaikki uudisrakennukset ovat energiatehokkaita ja että puurakentamisen osuutta lisätään
    vahvistaa hiilinielujamme kestävällä, pitkäjänteisellä ja aktiivisella maa- ja metsätaloudella
    kehittää ilmastohyvitysmallin hiilinielua ylläpitäville metsänomistajille
    suojella luonnon monimuotoisuutta luonnonvarojen kestävällä käytöllä ja olemassa olevia ekosysteemejä suojelemalla
    tehdä pontevasti töitä Itämeren rehevöitymisen vähentämiseksi sekä jatkuvalla työllä parantaa tilannetta Saaristomerellä niin, että sen valuma-alue voidaan poistaa Itämeren suojelukomission Helcomin hotspot-listalta
    edistää kestävää kalastusta
    kieltää kaikki laivojen käsittelemättömät jäte- ja pesuvesipäästöt Itämerellä
    edistää hulevesien hallintaa. Myöskään lumen kaatamista mereen ei tule sallia.
    kehittää hyvitysmallin vanhojen veneiden ja moottoreiden romutuskorvauksia varten
    nostaa kierrätysastetta Suomessa
    edistää jakamistaloutta lainsäädännön ja taloudellisten ohjauskeinojen avulla
    että tuotteiden ja rakennusten ympäristökuormitus lasketaan niiden koko elinkaaren ajalta
    että kiertotaloutta ja kestävää kehitystä vahvistetaan opetussuunnitelmassa.

Kilpailukykymme nojaa tutkimukseen ja osaamiseen

Selviytyäkseen globaalissa kilpailussa Suomen on investoitava enemmän tutkimukseen ja kehitykseen. Siksi Suomen on panostettava tutkimukseen, kehitykseen ja innovaatioihin 4 prosenttia BKT:sta, josta julkisen osuuden tulee olla vähintään 1,3 prosenttia. Tarvitsemme entistä parempaa yhteistyötä elinkeinoelämän, yliopistojen ja kasvuyritysympäristöjen välillä. Ongelmana on, että monet innovatiiviset kasvuyritykset myydään nopeasti ulkomaisille sijoittajille, koska Suomessa ei ole tarpeeksi vahvoja pääomasijoittajia. Omistajuutta on edistettävä, jotta yhä useampi kasvuyritys pysyy pitkällä tähtäimellä kotimaisessa omistuksessa.

Suomalaisten taloustaitoja on vahvistettava. Tällä tavoin voimme myös ehkäistä ylivelkaantumista. Vahvemmalla talousosaamisella edistämme sitä, että yhä useampi suomalainen uskaltaa säästää osakkeisiin ja sijoitusrahastoihin. Pienimuotoisia sijoituksia voitaisiin edistää verottoman vähimmäissumman avulla.

HALUAMME

    että tutkimus-, kehitys- ja innovaatiotoiminnan yksityistä rahoitusta kehitetään esimerkiksi verokannustimien avulla
    kannustaa säästämiseen ja investointeihin kotimaisen omistajuuden vahvistamiseksi
    että taloustaitojen opetusta ja yrittäjyyskasvatusta vahvistetaan kaikilla koulutusasteilla
    vahvistaa kilpailukykyä ja saavutettavuutta panostamalla toimiviin liikenneratkaisuihin.

Suomesta digitalisaation edelläkävijä

Digitalisaatio on yksi Suomen menestystekijöistä. Digitalisaatiota tulee edistää sekä julkisella että yksityisellä sektorilla. Tarvitsemme panostuksia yltääksemme digitalisaation huipulle ja houkutellaksemme Suomeen yksityisiä investointeja ja huippuosaamista.

Digitalisaatio muuttaa merkittävällä tavalla niin ihmisten työskentelytapoja kuin myös palvelujen tuottamista. Se on myös luonut täysin uusia liiketoimintamalleja esimerkiksi alustataloudessa.

Toimivat verkkoyhteydet ovat edellytys sille, että digitaalisia palveluita voidaan tarjota samoilla ehdoilla ja tasalaatuisesti asuinpaikasta riippumatta. Vaikka digitaaliset palvelut yleistyvät koko ajan, palvelua pitää silti pystyä saamaan myös perinteisellä tavalla.

Digitaalisia palveluita on alusta pitäen kehitettävä rinnakkain sekä suomeksi että ruotsiksi, jotta kieliryhmiä kohdellaan tasapuolisesti. Tarvitaan myös riittävästi ruotsinkielistä digitaalista opetusmateriaalia.

On tärkeää, että tietojärjestelmien kehittämisen osaamista vahvistetaan.

Yhteiskuntamme on altis erilaisille kyberhyökkäyksille. Tarvitsemme lisää laaja-alaisia panostuksia kyberturvallisuuteen.

HALUAMME

    Suomen olevan uusien teknologioiden edelläkävijämaa
    että Suomi laatii digitalisaation tiekartan
    että yksinkertaiset digitaaliset tukipalvelut ovat koko väestön saatavilla
    että molemmat kansalliskielet otetaan alusta alkaen huomioon digitaalisissa ratkaisuissa
    että palveluiden saavutettavuus huomioidaan heti palveluita kehitettäessä
    että kyberturvallisuuden edistämiseksi on varattu riittävästi resursseja ja että Suomesta tulee alan edelläkävijä.

Kaksikielinen Suomi on rikkaus

Haluamme, että Suomessa jokainen voi elää arkea molemmilla kansalliskielillä, ruotsiksi ja suomeksi. RKP on elävän kaksikielisen Suomen paras takaaja. Suomen kaksikielisyyttä tulee vaalia, ja sen tulee toimia myös käytännössä.

Jotta palvelut voidaan jatkossa taata molemmilla kansalliskielillä, haluamme tarkistaa viralliset kielitaitovaatimukset niin, että myös ruotsinkieliset voivat hakea julkisiin virkoihin ilman täydellistä suomen kielen taitoa.

Kuluneella hallituskaudella RKP on varmistanut, että uusi kansalliskielistrategia on laadittu. Nyt haluamme, että strategian toimenpiteet toteutetaan myös käytännössä.

Työntekijöiden rohkaisemiseksi ja motivoimiseksi käyttämään toista kotimaista kieltä erilaisia ​​kielilisiä tulisi hyödyntää enemmän.

Haluamme varhaistaa kieltenopetusta koulussa ja varmistaa, että kieltenopetukseen on varattu riittävästi tuntiresursseja. Haluamme myös lisätä panostuksia kielikylpyihin, kielisuihkuihin ja muihin toimiviin kielenoppimismenetelmiin. Meidän on koulutettava lisää kielikylpyopettajia, jotta voimme vastata lapsiperheiden kiinnostukseen kielikylpyjä ja kielisuihkuja kohtaan.

HALUAMME

    että uuden kansalliskielistrategian toimenpiteet toteutetaan käytännössä
    että valtionhallinnossa otetaan käyttöön käänteiset ja sovelletut kielitaitovaatimukset
    että kielilisiä hyödynnetään ja että ne ovat riittävän motivoivia
    että suomen ja ruotsin kielen erinomaista taitoa osoittava valtionhallinnon kielitutkinto on maksuton
    jatkaa työtä ruotsinkielisten ratkaisujen puolesta esimerkiksi koulutuksen, kulttuurin, yhdistys- ja järjestöelämän, joukkotiedotusvälineiden ja kirkon piirissä
    turvata julkiset yleisradiopalvelut molemmilla kotimaisilla kielillä sekä erityistarpeita omaaville ryhmille. Haluamme nähdä YLEssä enemmän ruotsinkielisiä ja pohjoismaisia ​​tv-ohjelmia sekä tekstitettyjä ohjelmia.
    säilyttää ja vahvistaa suomenruotsalaista viittomakieltä
    että kielivaikutusten arvioinnit tehdään lain- ja muun valmistelun varhaisessa vaiheessa
    että voit aina luottaa siihen, että tuomioistuimessa, ulosottolaitoksessa ja poliisissa sekä yhteydenpidossa muihin viranomaisiin saat palvelua ruotsiksi
    että koulutetaan riittävästi poliiseja, hätäkeskuspäivystäjiä ja muuta henkilöstöä, jotka osaavat ruotsia.

Elävä kulttuuriala ja monipuoliset liikuntamahdollisuudet luovat hyvinvointia

Kulttuurilla, taiteella ja liikunnalla on tärkeä rooli yhteiskunnassamme. Ne vahvistavat hyvinvointia ja luovat työpaikkoja.

Haastavien koronavuosien jälkeen on tehtävä työtä kukoistavan kulttuurialan puolesta. Elinvoimainen ja vahva kulttuurisektori rikastuttaa elämää ja tukee hyvinvointia. Haluamme, että kulttuuri on saavutettavaa ja tasavertaisesti saatavilla kaikille.

Kansanterveyden edistämiseksi on tärkeää, että suomalaiset liikkuvat enemmän. Siksi tarvitaan hyviä ja monipuolisia liikunta- ja urheilumahdollisuuksia.

Kolmannella sektorilla on tärkeä rooli monipuolisen vapaa-ajan toiminnan tarjoajana. Yhdistyksissä tehtävä työ esimerkiksi urheilussa, kulttuurissa, nuorisoliikkeessä ja vapaaehtoisissa palokunnissa on äärettömän arvokasta. Yhdistyksemme luovat aineellista ja henkistä hyvinvointia.

HALUAMME

    nostaa kulttuurialan osuutta valtion budjetista pitkällä aikavälillä
    kulttuurin olevan kaikille saavutettavaa
    varmistaa monimuotoisuutta ja laajaa kulttuuritarjontaa tukevan kulttuuripolitiikan
    että kulttuurialan laitoksillamme on hyvät edellytykset luoda kulttuuritoimintaa eri kohderyhmille
    että uusia julkisia rakennuksia rakennettaessa varataan riittävästi varoja taiteelle ja kulttuurille julkisissa tiloissa
    turvata teatterien toimintaedellytykset
    päivittää freelancereita koskevan lainsäädännön niin, että se turvaa myös heille toimivan sosiaaliturvan
    lisätä suomalaisten mahdollisuuksia harjoittaa liikuntaa ja motivoida yhä useampaa ihmistä liikkumaan
    luoda edellytyksiä yhtäläisten ja tasa-arvoisten urheilu- ja muun vapaa-ajan toiminnan mahdollisuuksille
    edistää ja tukea yhdistyksiemme toimintamahdollisuuksia
    jatkaa työtä yhdistysten byrokratian vähentämiseksi.

Tarvitsemme toimivaa infrastruktuuria ja hyvät yhteydet

Suomi on suuri maa ja siksi on tärkeää, että infrastruktuurimme kuten tiet, rautatiet, satamat ja lentokentät ovat hyvässä kunnossa. Korjausvelkaa on paljon, ja siihen on puututtava. Myös alemman tieverkoston on saatava riittävästi resursseja. Hyvät yhteydet ovat menestyvän ja kilpailukykyisen Suomen edellytys.

Toimiva raideliikenne on tärkeää sekä yhteyksien toimivuuden että ilmastotavoitteiden saavuttamisen kannalta. Haluamme toimivan rataverkon. Olemassa olevaa rataverkkoa on ylläpidettävä ja kehitettävä samalla kun suunnitellaan uusia linjoja.

Haluamme panostaa sujuvaan joukkoliikenteeseen ja toimiviin kevyen liikenteen väyliin. Henkilöautoja tarvitaan jatkossakin. Lataus- ja tankkausinfrastruktuuria on oltava riittävästi, jotta henkilöautoliikenne on kestävää. Suomen elinkeinoelämän kannalta on tärkeää turvata kuljetusalan toimintaedellytykset.

Suomen maantieteellinen sijainti tarkoittaa, että olemme riippuvaisia ​​meriliikenteestä. Siksi on ehdottoman tärkeää, että satamat ja väylät ovat hyvässä kunnossa. Talvella tapahtuvien merikuljetusten edellytykset tulee turvata. Hyvät kulkuyhteydet sisältävät myös lautta- ja saaristoliikenteen, ja ne on taattava.

HALUAMME

    että tieverkoston kunnossapitoon ja korjaukseen tehdään suurempia panostuksia
    että myös alempaa valtiollista tieverkostoa kunnostetaan, ja että vuosittain painorajoituksen saavat tiet korjataan
    edistää joustavaa ja kohtuuhintaista joukkoliikennettä
    kehittää ja ylläpitää rataverkkoa
    kehittää edelleen Helsinki-Vantaan lentoasemaa tärkeänä kansainvälisenä solmukohtana ja turvata alueellisten lentoasemien toimintaedellytykset
    varmistaa toimivan saaristoliikenteen ja sähköistää lossit
    että satamat ja väylät pidetään kunnossa ulkomaankaupan ja toimitusvarmuuden turvaamiseksi
    taata turvalliset olosuhteet talvella tapahtuville merikuljetuksille
    että Suomi hyödyntää digitalisaation mahdollisuuksia ja edistää niitä myös jakamistaloudessa ja kuljetusalalla.

Kaupungit muodostavat kasvukeskusten ytimen

Tarvitsemme sekä elinvoimaisia kaupunkeja että elävää maaseutua. Meillä on maassamme erilaisia ​​kaupunkeja ja niiden tulee saada kehittyä omien vahvuuksiensa kautta. Haluamme toimia viihtyisien kaupunkien ja kestävän kaupunkipolitiikan puolesta.

Kaavoitettujen tonttien tarjonta on asuntomarkkinoiden toiminnan kannalta ratkaisevan tärkeää, ja siksi haluamme helpottaa suunnittelua.

Haluamme, että jokaiselle Suomeen muuttavalle annetaan mahdollisuus kotoutua hyvin. Hyvän kaupunkisuunnittelun ja koulutuksen avulla voimme torjua segregaatiota.

Valtakunnallisesta näkökulmasta on tärkeää, että pääkaupunkiseutu saa kehittyä omien erityispiirteidensä pohjalta pärjätäkseen kansainvälisessä kilpailussa.

HALUAMME

    että kaupunkisuunnittelu on sujuvampaa ja nopeampaa
    torjua segregaatiota kaupungeissamme
    helpottaa rakentamista ja kaavoitettujen tonttimaiden tarjontaa
    enemmän asuntoja ja edullisempaa asumista
    rakentaa terveitä kouluja, palveluasuntoja ikäihmisille sekä muita julkisia rakennuksia ja kunnostaa niitä jatkuvasti
    toimivaa infrastruktuuria kaupunkien ja alueiden välillä kaupunkien ja valtion paremman koordinoinnin avulla
    että kaupungeilla on aktiivinen rooli ilmastonmuutoksen vastaisessa työssä.

Vahva maaseutu turvaa huoltovarmuutemme

Tarvitsemme politiikkaa, joka ottaa huomioon sen, että maaseudulla ja saaristossa tulee voida asua, tehdä työtä ja viihtyä myös jatkossa. Koronapandemia johti etätyön nopeaan lisääntymiseen. Muuttotappiokunnille etätyö on mahdollisuus houkutella lisää asukkaita.

Maatalous on ennennäkemättömässä kannattavuuskriisissä. Tämä vaatii toimia monella eri tasolla. Meidän on tarkasteltava koko tuotantoketjua ja asianomaista lainsäädäntöä kehittääksemme ratkaisuja, jotka turvaavat maataloustuottajien tulevaisuuden. Maataloudella on keskeinen rooli huoltovarmuuden kannalta.

Viimeaikaiset tapahtumat ovat osoittaneet, miten tärkeää on, että voimme taata elintarviketurvallisuuden Suomessa kaikissa tilanteissa. Meidän on varmistettava toimiva kotimainen elintarviketuotanto ja toimivat markkinat. Puhtaalla suomalaisella ruoalla on suuria mahdollisuuksia maailmanmarkkinoilla, ja niin tuotekehitystä kuin pitkäaikaisia ​​vienti-investointeja on tuettava.

Haluamme alkutuottajille enemmän neuvonta- ja tukitoimintoja lisävalvonnan sijaan. Ammattikalastajien toimintaedellytykset on turvattava.

Ihmisten susiin ja merimetsoihin liittyvät huolenaiheet on otettava vakavasti ja suojametsästys sallittava tarvittaessa.

HALUAMME

    vahvistaa alueiden ja paikallisyhteisöjen mahdollisuuksia kehittyä omien erityispiirteidensä pohjalta
    että maaseudulla ja saaristossa on mahdollista rakentaa, asua ja työskennellä ilman ylimääräistä byrokratiaa
    turvata alkutuotannon toimintaedellytykset Suomessa
    vahvistaa tuottajien roolia elintarvikeketjussa ja varmistaa siten kotimainen elintarviketuotanto
    vähentää alkutuotannon byrokratiaa
    edistää pitkäaikaisia, kestäviä vienti-investointeja, jotka lisäävät Suomen puhtaan ja sertifioidun ruoan arvoa
    edistää aktiivista metsätaloutta, joka on taloudellisesti, sosiaalisesti ja ekologisesti kestävää
    että suojametsästykseen oikeuttavat luvat ovat yksinkertaisia ja joustavia sekä perustuvat todellisiin paikallisiin olosuhteisiin
    päivittää saaristolakia niin, että se tukee saariston kehitystä ja ottaa huomioon sekä vakituiset asukkaat, vapaa-ajan asumisen että saaristossa toimivat yritykset
    parantaa osa-aikaisen asumisen edellytyksiä.